# Μύθος και Αφήγημα-ρεαλιστική αφήγηση
##Ένα μικρό ταξίδι στην ιστορία της τέχνης
<br/>
Για να μπορέσει κανείς να αναλύσει ένα τόσο απαιτητικό θέμα, όπως ο ρόλος του μύθου και της ρεαλιστικής αφήγησης, στην κοινωνία εν γένει, και στην τέχνη ειδικότερα, θα πρέπει να είναι τουλάχιστον κάτοχος διδακτορικού διπλώματος στα πεδία της φιλοσοφίας, της ανθρωπολογίας και της ιστορίας της τέχνης. Με δεδομένα και ομολογημένα τα περιορισμένα όρια των δυνατοτήτων μου για να καταπιαστώ με αυτό το ζήτημα, θα κάνω εδώ μια προσπάθεια η οποία μπορεί να κατανοηθεί περισσότερο με όρους εξοικείωσης με αυτό το θέμα, μιας δοκιμής, παρά ως μια σοβαρή, συστηματική ανάλυση του ζητήματος. 
   
Ο μύθος αποτελεί μια προσπάθεια να δοθεί νόημα στον κόσμο. Διαφορετικά από την επιστήμη, ο μύθος στηρίζεται στην ποιητική φαντασία για να εξηγήσει τα φυσικά φαινόμενα, τη δημιουργία του σύμπαντος, τις σχέσεις μεταξύ θεών, ηρώων και ανθρώπων. 
 
Ο μύθος διηγείται μια ιερή ιστορία, μεταφέρει ωστόσο ένα μήνυμα για την πραγματικότητα, τις ανθρώπινες πράξεις και σχέσεις.  
 
Εάν προσεγγίσουμε τον μύθο μέσα από μια επιστημονική οπτική, τότε θα καταλήξουμε πιθανόν στο συμπέρασμα ότι πρόκειται για μια ψευδή, μη ορθή, εξήγηση. Ωστόσο, η λειτουργία του μύθου είναι συμβολική, οφείλει συνεπώς να κατανοηθεί στο πλαίσιο μιας κοινωνίας και ενός πολιτισμού όπου ο μύθος επιτελεί μια κοινωνική λειτουργία , δηλαδή αποτελεί μια προσπάθεια ελέγχου του κόσμου και της φύσης.  
 
Στο πεδίο της τέχνης, ο μύθος παίζει ένα σημαντικό ρόλο κυρίως στους Ρομαντικούς. Για παράδειγμα, το *Ηχώ και Νάρκισσος* του John William Waterhouse  εμπνέεται από τον σχετικό μύθο του Οβίδιου. Ο ρομαντισμός ως κίνημα ασκώντας κριτική στην θετικιστική  ορθολογικότητα του διαφωτισμού δεν υποτιμά τη μυθική προσέγγιση του κόσμου, ως προερχόμενη από ένα προ-μοντέρνο, κατώτερο στάδιο ιστορικής ανάπτυξης.
<br/>
<br/>
#Εν αρχή ην ο Μύθος; Η Ρομαντική Ευαισθησία
<br/>
O μύθος του Σαμψών και της Δαλιδά  αναπαρίστανται στα δύο παρακάτω έργα του Ρούμπενς και του Ρέμπραντ. 
<br/>
<img src=./Samson andDelilah ,Peter Paul Rubens(1609).jpg/title="Samson and Delilah ,Peter Paul Rubens(1609)"width="300"
height="271"/>
<br/>
**Samson and Delilah ,Peter Paul Rubens(1609)**
<br/>
<img src=./Η τύφλωση του Samson,Rembrandt(1636).jpg/title="Η τύφλωση του Samson,Rembrandt(1636)"width="300"
height="227"/>
<br/>
**Η τύφλωση του Samson,Rembrandt(1636)**
<br/>
Θα μπορούσε  κανείς να φανταστεί  ότι το έργο του Ρούμπενς είναι ένα  καρέ σε μια κινηματογραφική απόδοση του μύθου. Ο Σαμψών, ηγέτης του βιβλικού Ισραήλ, κείτεται αποκαμωμένος στα πόδια της ερωμένης του, της Δαλιδά, η οποία ήταν Φιλισταία. Οι Φιλισταίοι, ως θανάσιμοι εχθροί του Ισραήλ, βρίσκονται στο κατώφλι της πόρτας, έτοιμοι να εφορμήσουν. Σύμφωνα με το μύθο, ο Σαμψών ήταν προικισμένος με μεγάλη σωματική δύναμη,  κυβέρνησε τον ισραηλιτικό λαό για είκοσι περίπου έτη και διακρίθηκε για τους σκληρούς και επιτυχείς αγώνες του εναντίον των Φιλισταίων. Ενώ  όμως ο Σαμψών κοιμόταν, η Δαλιδά του έκοψε τα μαλλιά και του στέρησε την δύναμη του. Έπειτα τον πρόδωσε στους Φιλισταίους.
Στο  έργο του Ρέμπραντ , οι Φιλισταίοι τυφλώνουν τον Σαμψών και κατόπιν τον φυλακίζουν. Στο φόντο του πίνακα βρίσκεται ο Ντελίλα, ο άνθρωπος  που αποκάλυψε στη Δαλιδά το μυστικό του Σαμψών και κρατάει τα μαλλιά του σαν τρόπαιο.
<br/>
##Ρεαλιστική αφήγηση και ποιητική φαντασία##
<br/>
Σε αυτήν την ενότητα, θα ασχοληθώ με το έργο του Ζερικώ *Η  σχεδία της Μέδουσας*, το οποίο εμπνέεται από  μια πραγματική ιστορία. 
<br/>
<img src=./The raft of Medusa ,Theodore Gericault(1818-19).jpg/title="The raft of Medusa ,Theodore Gericault(1818-19)"width="300"
height="203"/>
<br/>
**The raft of Medusa ,Theodore Gericault(1818-19)**
<br/>
Η ιστορία από την οποία αντλεί την έμπνευση του ο Ζερικώ είναι η ιστορία ενός ναυαγίου με πραγματικά ανθρώπινα θύματα. Το αφήγημα στο οποίο παραπέμπει ο πίνακας και κινητοποιεί την ποιητική φαντασία του καλλιτέχνη είναι η πραγματική ιστορία ενός ναυαγίου.  Το 1816, το πλοίο Μέδουσα με 400 επιβάτες πέφτει σε ύφαλο ενώ   κατευθύνεται προς τη Σενεγάλη, με σκοπό να αναλάβει την διακυβέρνηση της, υπό τις εντολές της νέας γαλλικής κυβέρνησης. Κατά τη διάρκεια του ναυαγίου, οι επιβάτες της πρώτης θέσης προλαβαίνουν να μπουν στις σωστικές λέμβους. Για τα υπόλοιπα 150 άτομα, ο κυβερνήτης Υγκ Ντυρουά ντε Σωμερύ, φίλος της μοναρχίας και στερούμενος εμπειρίας έχοντας παραμείνει εκτός δράσης αρκετά χρόνια,  δίνει εντολή για την κατασκευή μιας σχεδίας . Λόγω της έλλειψης των στοιχειωδών, νερού και τροφής, οι επιβάτες  της σχεδίας επιδίδονται σε μια απίστευτη αγριότητα που αγγίζει τα όρια του κανιβαλισμού. Η ιστορία λαμβάνει χώρα στο τέλος των Ναπολεόντειων Πολέμων (1803-1815) και την συνακόλουθη  παλινόρθωση της μοναρχίας των Βουρβόνων στη Γαλλία. Η γαλλική κυβέρνηση κατηγορήθηκε για τον διορισμό του κυβερνήτη και το γεγονός αυτό απασχόλησε για καιρό την δημοσιότητα. Το έργο του Ζερικώ, *η Σχεδία της Μέδουσας*, μας προσφέρει μια ευκαιρία να στοχαστούμε τον διάλογο ανάμεσα στο πραγματικό ιστορικό γεγονός,  τις πολιτικές του συνδηλώσεις και  την ποιητική φαντασία του καλλιτέχνη. Βλέπουμε δηλαδή ότι ο Ζερικώ τοποθετεί πάνω στη σχεδία τον φίλο του, τον ζωγράφο Ντελακρουά, ο οποίος δεν ήταν στους επιβάτες της σχεδίας. Αυτό συμβολίζει την ελευθερία του καλλιτέχνη απέναντι σε αυτό που λέμε ιστορικά πραγματικό. Ωστόσο, ο κρότος και η δημόσια διαμάχη που δημιούργησε το έργο του Ζερικώ μας επιτρέπει να σκεφτούμε το πως εντέλει η ποιητική φαντασία του καλλιτέχνη εισέρχεται στην πραγματικότητα και φτιάχνει πραγματικότητα.
<br/>
##Ο Ζωγράφος ως αφηγητής μέσα στο έργο τέχνης, 19ος αιώνας
<br/>
Στην ενότητα αυτή εστιάζω το ενδιαφέρον μου σε ορισμένα έργα στα οποία ο καλλιτέχνης στρέφεται αναστοχαστικά στον εαυτό του. Στα έργα αυτά το υποκείμενο της καλλιτεχνικής δημιουργίας γίνεται αντικείμενο παρατήρησης από τον ίδιο τον καλλιτέχνη. 
<br/>
<img src=./Ο Μιχαήλ Άγγελος στο εργαστήριο του , Eugene Delacroix (1850).jpg/title="Ο Μιχαήλ Άγγελος στο εργαστήριο του , Eugene Delacroix (1850)"width="300"
height="400"/>
<br/>
**The raft of Medusa ,Theodore Gericault(1818-19)**
<br/>
Ο Ντελακρουά περιγράφει τον μοναχικό καλλιτέχνη, χωρίς ο ίδιος να πρωταγωνιστεί στον πίνακα, αλλά μέσω ενός άλλου καλλιτέχνη του Μιχαήλ Άγγελου. Ο Μιχαήλ  Άγγελος εμφανίζεται εδώ μοναχικός γιατί με αυτόν τον τρόπο ο Ντελακρουά ασκεί κριτική στη  γαλλική Ακαδημία –Σχολή Καλών τεχνών, η οποία  απορρίπτει όσους καλλιτέχνες δεν συμμορφώνονται  με τους κανόνες του ακαδημαϊσμού. Άρα εδώ ο Ντελακρουά, τοποθετώντας τον καλλιτέχνη μέσα στον πίνακα τονίζει την υποκειμενικότητα του ζωγράφου σε αντίστιξη με τους κυρίαρχους ακαδημαϊκούς κανόνες και   εκφράζει τη διαμαρτυρία του για το υπάρχον  θεσμικό πλαίσιο. 
<br/>
<img src=./Το εργαστήριο ,Gustave Courbet (1855).png/title="Το εργαστήριο ,Gustave Courbet (1855)"width="300"
height="186"/>
<br/>
**Το εργαστήριο ,Gustave Courbet (1855)**
<br/>
Στο έργο του Courbet *Το εργαστήριο* βλέπουμε επίσης την επιθυμία του καλλιτέχνη να δηλώσει τον εαυτό του, να μην εξαφανιστεί από το αναπαριστώμενο. Για αυτό ακριβώς το λόγο, ο Courbet έχει μια αναστοχαστική διάθεση και, αντί να περιγράψει κάτι που αφορά τον εξωτερικό κόσμο, ενδιαφέρεται  για τους όρους της δικής του πρακτικής, της πρακτικής του ως καλλιτέχνη. Σε αυτό το έργο ο Courbet εισέρχεται στον πίνακα του και μάλιστα καταλαμβάνει κεντρική θέση. Όμως και εδώ τονίζεται η μοναχικότητα του, βρίσκεται μόνος μέσα στο πλήθος, όπως αναφέρει ο Νίκος Δασκαλοθανάσης.  Όπως βλέπουμε,  τόσο η αριστερή πλευρά του πίνακα όσο και η δεξιά πλευρά, η οποία αντιπροσωπεύει τη γαλλική κοινωνία, βρίσκεται σε απόσταση από το ζωγράφο.
<br/>
<img src=./Η συνάντηση ή Καλημέρα ,κύριε Courbet ,Gustave Courbet(1854).jpg/title="Η συνάντηση ή Καλημέρα ,κύριε Courbet ,Gustave Courbet(1854)"width="300"
height="262"/>
<br/>
**Η συνάντηση ή Καλημέρα ,κύριε Courbet ,Gustave Courbet(1854)**
<br/>
Ο Courbet δημιουργεί τον παραπάνω πίνακα και εντάσσει πάλι τον εαυτό του στην αναπαραστατική αφήγηση. Ο ρεαλισμός του σηματοδοτεί επανάσταση στην τέχνη. Αποστρέφεται την ομορφιά και  επιδιώκει να γίνει μαθητής της φύσης ,μιας  παρατήρησης ικανής να μπορέσει να περιγράψει τον κόσμο όπως είναι .






